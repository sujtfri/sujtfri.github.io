+++
title = 'SLAIF - Slovenska tovarna umetne inteligence'
date = 2026-02-08
draft = false
cover_image = "projects/SLAIFAI/Thumbnail5.png"
summary = "Naloga projekta SLAIF je vzpostavitev storitev slovenske tovarne umetne inteligence. Ta bo močno povezana z novim vseslovenskim superračunalnikom, ki je načrtovan za leto 2027, in bo prilagojen za gradnjo modelov umetne inteligence ter njihovo uporabo."
category = "CATEGORY"
+++

# SLAIF - Slovenska tovarna umetne inteligence

Naloga projekta SLAIF je vzpostavitev storitev slovenske tovarne umetne inteligence. Ta bo močno povezana z novim vseslovenskim superračunalnikom, ki je načrtovan za leto 2027, in bo prilagojen za gradnjo modelov umetne inteligence ter njihovo uporabo. Preko tovarne umetne inteligence bodo slovenski strokovnjaki vzpostavili ekosistem, ki bo uporabnikom na enem mestu nudil ključne storitve za razvoj in uporabo umetne inteligence. Celostne rešitve, ki bodo nastale v okviru SLAIF, bodo namenjene podjetjem, raziskovalnim organizacijam in javnemu sektorju. SLAIF bo med drugim ponujal izobraževanja s področja umetne inteligence in superračunalništva, svetovanje, pomoč pri uporabi razvitih rešitev in pri gradnji lastnih modelov, enostaven dostop do podatkov in uporabniku prijazna programska orodja. SLAIF bo podpiral vsa področja znanosti in gospodarstva, še posebej pa področja zelenega prehoda z naprednimi tehnologijami v kmetijstvu, energetiki in industriji, digitalne preobrazbe z razvojem velikih jezikovnih modelov in na teh temelječih storitev, medicine za hitrejše odkrivanje bolezni in novih zdravil ter znanosti za razvoj naprednih napovednih modelov in razvoj materialov.