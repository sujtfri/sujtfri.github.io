+++
title = "Domen Vreš prejel superračunalnik NVIDIA DGX Spark za razvoj umetne inteligence v slovenščini"
date = 2026-01-24
draft = false
cover_image = "blog/Nvidia/Domen.jpg"
summary = "Raziskovalca s Fakultete za računalništvo in informatiko Domen Vreš in dr. Iztok Lebar Bajec sta bila uspešna na razpisu NVIDIA Academic Grant Program: Generative AI Alignment and Inference, v okviru katerega sta prejela superračunalnik NVIDIA DGX Spark."
category = "CATEGORY"
authors = ["Jon Doe"]
+++

#### Domen Vreš prejel superračunalnik NVIDIA DGX Spark za razvoj umetne inteligence v slovenščini

Razvoj umetne inteligence vse hitreje presega pomnilniške in programske zmogljivosti običajnih računalnikov in delovnih postaj, na katere se pri svojem delu zanašajo razvijalci. Ti so pogosto primorani svoje raziskave in prototipiranje izvajati v oblačnih okoljih ali prek velikih podatkovnih centrov. 

Podjetje NVIDIA je z razvojem najmanjšega prenosnega superračunalnika na svetu NVIDIA DGX™ Spark odpravilo to težavo. Superračunalnik namreč omogoča razvoj umetne inteligence neposredno v laboratoriju ali pisarni.

Sistem NVIDIA DGX Spark združuje celotno platformo NVIDIA AI. Grafični procesor GB10 je s centralno procesno enoto (CPU) povezan preko skupnega pomnilnika in AI knjižnice CUDA® v zmogljivo delovno postajo. Ta omogoča razvijalcem, da na napravi v velikosti namiznega računalnika razvijajo in testirajo modele umetne inteligence. DGX Spark omogoča lokalno poganjanje velikih jezikovnih modelov z manj kot 200 milijardami parametrov in namizni računalnik spremeni v platformo za razvoj in pospeševanje umetne inteligence.

Raziskovalca s Fakultete za računalništvo in informatiko Domen Vreš in dr. Iztok Lebar Bajec sta bila uspešna na razpisu NVIDIA Academic Grant Program: Generative AI Alignment and Inference, v okviru katerega sta prejela superračunalnik NVIDIA DGX Spark. Napredno delovno postajo bosta uporabila za prototipiranje, učenje in razvoj velikih jezikovnih modelov za slovenščino. S tem bosta pomembno prispevala k razvoju varne in odprto dostopne umetne inteligence za slovenščino.